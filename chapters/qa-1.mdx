---
title: HTML a CSS
abstract: HTML a CSS aneb tester musí znát strukturu aplikace, aby ji mohl testovat.
---

S počítačem se musí mluvit jasně v příkazech. Přesně mu dávat pokyny. To platí i při tvorbě webových stránek. Pro tvorbu webových stránek jsou základem značkovací jazyk **HTML** a kaskádové styly - **CSS**. Výsledek použití jen HTML a CSS je pouze statický obsah. Pro web je vhodný programovací jazyk **JavaScript**, ten stránky oživí a umožní ti jako testerovi zefektivnit tvou práci. Na to se zaměříme později.

## HTML

Pojďme ale postupně - HTML (HyperText markup language) patří do skupiny [Značkovacích jazyků](https://www.gjszlin.cz/ivt/esf/ostatni-sin/znackovaci-jazyky.php), protože s jeho pomocí nevytváříme program, ale upravujeme text do podoby, kterou zvládnou zpracovat prohlížeče. Představ si, že píšeš knihu ve Wordu nebo v Google dokumentech. Klidně si svůj oblíbený editor otevři. Píšeš první kapitolu. Taková kapitola potřebuje nadpis, který by měl být zvýrazněný. Jak to uděláš? Wordu to prostě řekneš. Označíš daný text a použiješ vhodnou funkci. Podobně je tomu v HTML, jen místo kliknutí na tlačítko nadpis dáš daný text do vhodných značek:

```html
<h1>Učím se na Nauč mě IT</h1>
<ul>
    <li>První položka seznamu</li>
    <li><img src="/obrazek.jpg" /> Druhá položka s obrázkem</li>
</ul>
Obyčejný text, který obsahuje <a href="https://naucme.it">odkaz</a>
```

Této struktuře se říká [DOM](https://jecas.cz/dom) (objektový model dokumentu, sloužící pro reprezentaci HTML). DOM má stromovou strukturu. Stejně jako reálný strom má kořen, větve a listy, ale roste hlavou dolů

![Struktura DOM](/images/chapter/qa-1-1.png "Jednoduchá ukázka struktury DOM")

## CSS

HTML prohlížeči říká, co chceme zobrazit (nadpis, obrázek), ale neříká, jak to chceme zobrazit (barva, odsazení od okolí, barva pozadí atd.). Pro úpravu vzhledu se používají [Kaskádové styly - CSS](https://www.itnetwork.cz/html-css/webove-stranky/jak-psat-moderni-web-html-tutorial-uvod-do-css) (Cascading Style Sheet). Pomocí CSS můžeme definovat celý vzhled dokumentu, mimojiné třeba barvu textu a pozadí, font, nebo také prostor mezi HTML prvky. Jednoduché CSS vypadá takto:

```css
h1,
h2 {
    text-align: center;
    color: #0a294b;
}
```

## Kde se učit?

Postupuj podle dostupného kurzu [Úvod do HTML/CSS: Tvorba webových stránek](https://cs.khanacademy.org/computing/computer-programming/html-css/intro-to-html/v/making-webpages-intro) na Khan Academy.

Kurz obsahuje krátká, stručná, ale obsáhlá videa. V kurzu jsou výzvy, kde si můžeš vyzkoušet používání zrovna naučených prvků. Jakmile skončí video, stane se kód z videa interaktivní a ty si v něm můžeš zkusit zrovna probírané prvky. Pod videem najdeš krátkou dokumentaci. Doporučujeme projít všechny čtyři lekce o HTML a CSS.

Dalším místem, kde se můžeš seznámit se základy CSS, může být [ITNetwork](<https://www.itnetwork.cz/html-css/webove-stranky#:~:text=%C3%9Avod%20do%20CSS%20(kask%C3%A1dov%C3%BDch%20styl%C5%AF)>), doporučujeme projít kapitoly **6 až 17**. Nejlépe uděláš, když si kapitoly budeš otevírat v nové záložce, protože IT Network se v poslední době změnil k horšímu a nefunguje navigace na boku, pokud se nezaregistruješ.

Další zdrojem mohou být videa od [Davida Šetka](https://www.youtube.com/watch?v=kbLBBI5hEK4&list=PLQ8x_VWW6AkvCiDzMEI5K9jW_1rsV9PTf). Pro psaní kódu doporučujeme jiný editor, než je ve videích. Pan Šetek rok po vydání video kurzu o HTML a CSS vydal kurz na editor [VS Code](https://www.youtube.com/watch?v=yEECa8i8pYc&list=PLQ8x_VWW6Akum05rlTYf063lJ0yg0s2jS&index=2).

---

Poznámky k videím na Khan Academy:

V lekci [Formátování textu pomocí CSS](https://cs.khanacademy.org/computing/computer-programming/html-css/css-text-properties/pt/css-font-family-property) video [CSS vlastnost: Velikost textu](https://cs.khanacademy.org/computing/computer-programming/html-css/css-text-properties/pt/css-font-size-property) se probírá jednotka _em -_ relativní jednotka pro velikost písma v rámci elementu. Jednotek pro velikost používaných na webu je více. Například často se používá _rem _- relativní jednotka velikosti písmen v rámci tagu `<hmtl></html>{:html}`. Tedy _rem_ a _em_ se liší tím, že _rem_ se váže na velikost písma pro celý dokument a _em_ pro konkrétní element. O dalších jednotkách se můžete dozvědět na webu [Vzhůru dolů](https://www.vzhurudolu.cz/) v článku [Jednotky pro tvorbu webu (em, rem, %, p vw): Kde použít jakou?](https://www.vzhurudolu.cz/prirucka/jednotky). Tento web si zapamatuj, je na něm spousta hodnotných informací.

---

## Vytvoř si vlastní stránku!

Na závěr kurzu na Khan Academy je projekt [blog](https://cs.khanacademy.org/computing/computer-programming/html-css/css-text-properties/pp/project-blog). Zkus udělat svůj vlastní. Stáhni si editor - doporučujeme [VS Code](https://code.visualstudio.com/) - a můžeš tvořit u sebe na počítači. (Vytvářet webové stránky můžeš i v poznámkovém bloku, ale nedělej to, jsou chytré editory, které zvládají napovídat a zvýrazňovat značky. Pokud budeš instalovat VS Code, stáhni si verzi pro svůj operační systém.)

![Stažení VS Code](/images/chapter/qa-1-2.png "Okno na stažení editoru VS Code")

### O čem takový blog psát

Můžeš psát o sobě - své cestě a učení, nebo koníčcích. Nebo udělej kuchařku, seznam pokémonů, cokoliv. Inspirovat se můžeš i naším cvičným [cestovatelským blogem](https://nauc-me-it.github.io/ukazkovy-blog/), jehož kód stáhneš [zde](https://github.com/Nauc-me-IT/ukazkovy-blog/archive/refs/heads/main.zip). Jsou v něm použity nové HTML tagy, které dodávají obsahu sémantiku - označují “typ” obsahu, např. tag `<nav>{:html}` obsahuje navigaci, jinak také menu. Jejich popis nalezneš na Zdrojáku v článcích [Webdesignérův průvodce po HTML5 – nová sémantika](https://zdrojak.cz/clanky/webdesigneruv-pruvodce-po-html5-nova-semantika/) a [Webdesignérův průvodce po HTML5 – nová sémantika II](https://zdrojak.cz/clanky/webdesigneruv-pruvodce-po-html5-nova-semantika-ii/).

### Začni tvořit

Vybral sis téma? Klidně si dej na čas, občas nápady přichází znenadání. Udělej si u sebe na počítači složku pro své stránky. Ve složce si vytvoř soubor index.html, to je tvoje hlavní stránka. Když soubor otevřeš v editoru, můžeš stránky začít upravovat. Když soubor otevřeš v prohlížeči, tak uvidíš, jak vypadá tvůj výsledek. Složka pak může obsahovat podsložky.

Možná struktura je tato:

-   Pages, kde můžeš mít další html stránky
-   Design, kde můžeš mít CSS
-   Images, kde můžeš mít obrázky. V našem případě jde o složku obrazky. Jsme krásně česko anglicky nekonzistentní, tomu se doporučujeme vyhnout.

![Ukázkový blog pro kurz](/images/chapter/qa-1-3.png "Ukázka editoru a výsledného blogu pro kurz")

Náš cvičný blog není jen o tom ukázat ti, jak to může vypadat. Když se podíváš do kódu, uvidíš v něm nové značky, které jsme popsali [v taháku](https://docs.google.com/spreadsheets/d/e/2PACX-1vTDlg49baGZN9OjApjGlXb4ND9biVc2E2ppfk20iSSPUn6hVlQh1wXSTpG6Dyq_FE-UpmcsmSvdSRmb/pubhtml) spolu s CSS vlastnostmi, které jsme použili. V blogu se nachází flexbox, což je soubor css vlastností, které ti umožní určit umístění obsahu v jednom směru (vertikálně / horizontálně). Pro bližší porozumění si zkus umístit všechny žabičky na lekníny ve **[Flexbox froggy](https://flexboxfroggy.com/#cs)**. Hezká ukázka je i na [css-tricks](https://css-tricks.com/snippets/css/a-guide-to-flexbox/), ale tento materiál je pouze v angličtině.

---

Poznámka k obrázkům:

Obrázky mohou být obrovské. To zpomaluje stránky a odrazuje jejich uživatele. Ideální je použít vhodný formát obrázku - můžeš si s tím pohrát na [Squoosh](https://squoosh.app/). Nejlepší je nyní používat Webp či Avif, které jsou velmi efektivní. Je třeba si však uvědomit, kdo jsou tví uživatelé. Bylo by mrzuté, kdyby neviděli nic z tvé galerie. Podporu pro tyto obrázky nalezneš na [Can I use](https://caniuse.com/) - když zadáš např. [Webp](https://caniuse.com/?search=webp), zjistíš, v jakých prohlížečích jsou podporované. Standardem je podporovat poslední dvě verze prohlížečů - ulehčí ti to práci a prohlížeče se nyní samy aktualizují.

---

Neboj se si svým blogem pohrát. Nabereš tak zkušenosti, které zúročíš v pozdějších částech kurzu. V kapitole osm zjistíš, jak složku nahrát na Github (jak to [máme my](https://github.com/pegak/nauc-me-it)), kde se na to může podívat třeba i tvůj možný budoucí zaměstnavatel. Prozatím si ji můžeš uložit v nějakém cloudu, jako je Google Drive, One Drive nebo Dropbox. Pokud si nebudeš vědět rady, klidně se na nás obrať na našem [Discordu](https://discord.gg/QbYswwYUPU).

Vem si jednu stránku svého blogu, tužku a papír a zkus si nakreslit a popsat jak vypadá DOM. Kdo jsou čí děti a jak je vlastně vše zanořené. Nebo si zkus vygooglit online DOM visualizer.
![DOM vizualizace](/images/chapter/qa-1-4.jpg "DOM vizualizace jedné stránky blogu")

Vizualizace jedné stránky našeho blogu (postřehy.html), vypadá komplexně. Pokud se to budeš snažit porovnat, tak se ti může zdát, že žluté uzly #text ničemu neodpovídájí. Ale vše mezi značkami `<html></html>{:html}` je součástí DOMu. Takže třeba i komentáře nebo mezera, či nový řádek. Právě mezi jednotlivými značkami bývá odsazení a prázdné značky, pokud používáš nějaké formátování, aby se ti s tím lépe pracovalo. Prohlížeče takové součásti DOMu ignorují a nezobrazují. Narozdíl od toho zelené uzly **#text** jsou zobrazovány. Jsou to texty, které můžeš napsat do jakékoliv párové značky(značka má dvě části <> </>, ne jako obrázek <img/>). Textové uzly (žluté i zelené) jsou vždy listy stromu, to znamená, že už nemůžou mít žádné děti a nic kromě textu do nich nejde vložit.

Pokud tě HTML zajímá a chceš se ponořit do hloubky, doporučujeme knížku **[Ponořme se do HTML5](https://knihy.nic.cz/files/edice/html5.pdf)** od Marka Pilgrima. Díky CZ.NIC vyšla zdarma v češtině.
